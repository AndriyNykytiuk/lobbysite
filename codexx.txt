Етичний Кодекс Української асоціації лобіювання
1. Загальні положення
1.1. Етичний Кодекс визначає основні принципи та стандарти поведінки членів Асоціації, спрямовані на забезпечення прозорості, доброчесності та професіоналізму у сфері адвокації та лобіювання.
1.2. Кодекс враховує основні напрями діяльності Асоціації, такі як впровадження власних програм і проєктів, сприяння розвитку міжнародних зв'язків, удосконалення законодавства та моніторинг суспільних процесів у сфері адвокації та лобіювання.
1.3. Усі члени та асоційовані члени Асоціації зобов’язані дотримуватись положень цього Кодексу та сприяти його поширенню серед інших учасників галузі.
2. Основні принципи
2.1. Прозорість: Члени Асоціації у своїй діяльності суворо дотримуються законодавства України та міжнародного права. Вони уникають співпраці з підсанкційними бенефіціарами, не беруть участі в корупційних схемах і не здійснюють інших дій, що суперечать етичним нормам. Усі члени надають достовірну та повну інформацію про свою діяльність, дотримуються антикорупційних стандартів і сприяють зміцненню довіри між усіма зацікавленими сторонами.
2.2. Доброчесність: Члени Асоціації діють чесно та відкрито. У своїх рішеннях і публічних діях вони керуються принципами справедливості, дотримання зобов’язань і поваги до суспільних інтересів. Вони не зловживають довірою, уникають конфлікту інтересів і несуть відповідальність за наслідки своєї діяльності перед суспільством, державою та професійною спільнотою.
2.3. Конфіденційність: Члени зобов’язуються поважати та захищати конфіденційну інформацію своїх клієнтів, партнерів та колег, дотримуючись принципів етичної поведінки та законодавчих норм.
2.4. Відповідальність: Члени несуть відповідальність за вплив своїх дій на суспільство, враховуючи як короткострокові, так і довгострокові наслідки.
2.5. Уникнення конфлікту інтересів: Члени Асоціації зобов’язані виявляти та запобігати конфлікту інтересів, що може вплинути на об’єктивність їхніх рішень або завдати шкоди репутації Асоціації. У разі виникнення потенційного чи реального конфлікту інтересів члени утримуються від участі в ухваленні відповідних рішень і вживають заходів для його врегулювання у прозорий та етичний спосіб.

3. Професійна поведінка
3.1. Члени Асоціації зобов’язуються діяти виключно в межах законодавства та стандартів професійної діяльності.
3.2. Забороняється:
Використовувати методи незаконного впливу на посадових осіб чи інші сторони.
Брати участь у будь-яких корупційних схемах або діях, що можуть підривати довіру до професії.
3.3. Члени Асоціації повинні інформувати клієнтів та/або роботодавців про можливості, ризики та етичні обмеження, пов’язані з їхньою діяльністю.
3.4. Члени Асоціації активно сприяють реалізації програм, які відповідають статутним завданням Організації, включаючи дослідження, проведення тренінгів, семінарів, конференцій та інших заходів у сфері адвокації та лобіювання.
4. Відповідальність перед суспільством
4.1. Лобісти зобов’язані сприяти розвитку демократичних інститутів, прозорості прийняття рішень та зміцненню довіри між державними, приватними і громадськими секторами.
4.2. Члени Асоціації уникають будь-яких дій, що можуть завдати шкоди репутації Асоціації, професії або підривати довіру до демократичних інститутів.
4.3. Члени Асоціації активно беруть участь у дослідженнях, моніторингу та аналізі суспільних процесів, пов’язаних із метою діяльності Організації, сприяють розбудові правового демократичного громадянського суспільства та прозорому розвитку законодавства, яке регулює сферу лобіювання в Україні.
5. Відносини між членами Асоціації
5.1. Члени Асоціації зобов’язуються будувати свої відносини один з одним на засадах взаємної поваги, підтримки та професійної етики.
5.2. Взаємодія між членами має ґрунтуватися на принципах прозорості, відкритості до співпраці та уникнення конфліктів інтересів.
5.3. Усі члени повинні утримуватися від дій, які можуть завдати шкоди репутації інших членів або Асоціації загалом.



6. Відповідальність за порушення Кодексу
6.1. Порушення положень цього Кодексу може стати підставою для дисциплінарних заходів, включаючи попередження, тимчасове призупинення або виключення з Асоціації.
6.2. Рішення про притягнення до відповідальності ухвалюється Правлінням Асоціації більшістю голосів її членів після розгляду випадку порушення.
6.3. Члени, які виявили порушення Кодексу іншими членами Асоціації, зобов’язані повідомити про це Правління Асоціації у письмовому вигляді через наявні засоби зв’язку. При цьому особи, які повідомляють про порушення, мають право залишатися анонімними.
7. Заключні положення
7.1. Етичний Кодекс є невід’ємною частиною діяльності Асоціації та обов’язковим до виконання для всіх її членів.
7.2. Зміни до Кодексу можуть бути внесені за рішенням Загальних зборів за пропозицією Правління Асоціації.
7.3. Кожен член підтверджує ознайомлення та згоду з Кодексом при вступі до Асоціації.